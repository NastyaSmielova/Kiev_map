Подільський район
Подільський район — один з десяти районів столиці України, міста Києва. До складу району входять селище Шевченка, масив Вітряні гори, Виноградар, Куренівка, частина Нивок, Рибальський півострів, Мостицький масив, Біличе Поле і центральна частина — Поділ (ця місцевість і дала назву району). Створений у 1921 році.
На території району розташовані Національний університет «Києво-Могилянська академія», Київська державна академія водного транспорту, Академія муніципального управління, Відкритий міжнародний університет розвитку людини «Україна», Інститут підприємництва, права та реклами, Гімназія № 257 «Синьоозерна». Працює «Театр на Подолі» та театр «Колесо», а також культурно-просвітницький центр «Alex Art House». Частково на території Подільського району (і частково — Шевченківського) — Андріївський узвіз.
На території району перебуває близько 50 виробничих підприємств, серед яких деякі зі світовим ім'ям: ЗАТ Київський завод шампанських вин «Столичний», ЗАТ «Пивзавод на Подолі», ЗАТ «Київський вітамінний завод», ВАТ «Фармак».