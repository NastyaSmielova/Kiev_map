Дніпровський район
Дніпро́вський райо́н — один із десяти адміністративних районів міста Києва, третій у місті за кількістю населення ( 353 тисячі жителів). Розташований на лівому березі Дніпра.
За часів Київської Русі та Польсько-Литовської держави на території району були заміські землі київських монастирів та слобідки при них — Микільська і Воскресенська, а також села.
Згодом ці стародавні землі входили до складу Броварської, потім — Микільсько-Слобідської волостей Остерського повіту Чернігівської губернії. В 1927 році територія перейшла в підпорядкування Київської міськради, а в 1932 році — увійшла до складу Петровського (Подільського) району Києва.
У 1935 році на базі земель селищ Осокорки, Позняки, Биківня, Аварійного, хуторів Червоного та ім. Т. Шевченка, колишніх слобідок Микільської, Кухмистерської, Воскресенської та Передмістної було утворено Дарницький район.
Відповідно до Указу Президії Верховної Ради УРСР 23 травня 1969 року зі складу Дарницького району міста було виділено Дніпровський район. До складу нового району відійшли території на північ від Броварського проспекту.
Під час змін території районів, який стався у зв'язку з утворенням 1988 року Ватутінського і Харківського районів міста, до Дніпровського району відійшли Русанівка, Соцмісто, ДВРЗ і Стара Дарниця. Натомість, з Дніпровського в новостворений Ватутінський район відійшли Лісовий масив, Биківня, Куликове, Вигурівщина-Троєщина.
Під час адміністративно-територіальної реформи в місті 2001 року територія району зазнала певних змін, зокрема, до складу району відійшла територія на північ від залізниці Київ — Ніжин, в тому числі Березняки.
У тому ж 2001 році, Дніпровською районною в місті Києві радою було засновано друкований орган Дніпровського району газету «Дніпровські новини»[2]. Головні редактори: М. Халімоненко (2001–2006), О. Спорников (2006 - 2010).
Площа району складає 67 км². З західної сторони район межує з правим берегом Дніпра, з північної сторони обмежений проспектом Генерала Ватутіна, зі східної сторони Братиславською вулицею, а з півдня — залізницею ніжинського напрямку.
До Дніпровського району входять київські місцевості Райдужний масив, Воскресенка, Труханів острів, Гідропарк, Лівобережний масив, Микільська слобідка, Північно-Броварський масив, Соцмісто, Русанівка, Березняки, Стара Дарниця, Русанівські Сади та ДВРЗ.
Дніпровський район - перший з житлових масивів лівого берега столиці, створених в післявоєнні роки на вільних територіях з урахуванням програми широкої індустріалізації будівництва на базі домобудівних комбінатів. У плануванні масиву застосовані принципи мікрорайонування і відображені пошуки різних прийомів організації забудови: «периметрально-симетричний», «рядковий» і «вільний», «змішаний». Композиційні осі масиву – Броварський проспект (уздовж лінії метро) і перпендикулярний до нього бульвар Перова. Однак, центральною площею Дніпровського району є Дарницька (колишня ленінградська) площа. Унікальним експериментом – рукотворним островом є проект мікрорайону «Русанівка». Родзинкою архітектури Дніпровського району є те що три з п'яти київських мостів з'єднують цей район з центральними частинами міста. У цьому районі розташовані житлові будинки, споруди суспільно-побутового призначення, науково-дослідні і проектні інститути, медичні установи.
