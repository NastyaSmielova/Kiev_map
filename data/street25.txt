Бульвар Тараса Шевченка
Тараса Шевченко бульвар, Солдатская слободка, Старый Киев
Шевченківський район
http://serg-klymenko.narod.ru/Kyiv/KyivNaShevchenka/IMG_2050.jpg,http://promap.ua/media/promap/19XX/image_1917_3-tarasa-shevchenko-bulvar-4.jpg,https://cdn.vlasne.ua/storage/images/95828/32840/DSC_0042_novyj_razmer20150624143857412_4.jpg?Expires=1800&u=1485787087
Бульва́р Тара́са Шевче́нка — вулиця в Шевченківському районі Києва, місцевості Афанасівський яр, Нова Забудова. Пролягає від Бессарабської площі до площі Перемоги.

Прилучаються вулиці Пушкінська (перетинає), Терещенківська (перетинає), Володимирська (перетинає), Леонтовича, Івана Франка, Пирогова, Михайла Коцюбинського, Симона Петлюри, провулок Алли Горської, площа Перемоги.

Назви вулиці:

Бульварне шосе (уперше згадується в 1834 році);
Бульварна вулиця, Університетський бульвар (назви вживалася паралельно) — з 1850-х років;
Бібіковський бульвар (рос. Бибиковский) — з 1869 року[1], на честь Київського військового губернатора, Подільського і Волинського генерал-губернатора Д. Г. Бібікова;
бульвар Тараса Шевченка — з 1919 року[2][3], підтверджено 1944 року[4], на честь українського поета, письменника, художника Т. Г. Шевченка;
Ровноерштрассе (нім. Rownoer Str., укр. Рівненська) — під час окупації міста у 1942–1943 роках[5].
Бульвар Тараса Шевченка як міську вулицю прокладено у 30-х роках XIX століття (не пізніше 1834 року). Одночасно зі спорудженням на сусідній Володимирській вулиці будівлі Київського університету посеред вулиці було посаджено алею — спершу каштанів, згодом — з 40-х років XIX століття — тополь, що й понині є візитівкою вулиці.

Першою кам'яною спорудою був теперішній будинок № 27 (колишній будинок арештантських рот), що певний час знаходився поза офіційною межею міста.

1839 року вздовж лівого боку вулиці закладено ботанічний сад — нині Ботанічний сад імені академіка Олександра Фоміна або Старий ботанічний сад.

У 40-х—50-х роках XIX ст. було споруджено будівлі Кадетського корпусу, згодом 1-ї гімназії(1850) — тепер № 14; 2-ї гімназії(1856) — тепер № 18; а також особняк (майбутній Н. Терещенка, 1842) — тепер № 12. У 1857 року в кінці бульвару, на тодішній межі Києва було зведено Тріумфальні ворота (знаходилися на місці сучасного Повітрофлотського шляхопроводу).


Будинок аптекаря Фроммета, 1888 рік
У 60-х роках XIX ст. на Галицькій площі було зведено єдину в історії Києва залізну церкву (з чавунних плит) — церкву Іоана Златоуста.

Тоді ж на вільній ділянці між Гімназичною (нині — Леонтовича) та Святославською (нині — Івана Франка) вулицями було розпочато будівництво Володимирського собору (зводився 1862–1882 року, до 1896 року тривали оздоблювальні роботи та розписи собору). Місце для будівництва було визначено особисто Миколою І.

У 70-х — 90-х роках XIX ст. — на початку XX ст. відбувається інтенсивна забудова обабіч бульвару: зводяться як особняки (№ 13, № 34) або прибуткові чи звичайні житлові будівлі (№№ 1, 3, 4, 9, 11, 19, 26, 31, 36, 46, 48), так і громадські об’єкти (комплекс університетських клінік — № 17, комплекс Комерційного інституту — № 22-24, готелі «Марсель» — № 3, «Паласт-Отель» — № 7, приватна гімназія — № 23), а також промислові споруди (Тютюнова фабрика — кол. № 72, нині проспект Перемоги, 6; зруйнована).

1872 року на стику бульвару та вулиці Безаківської було встановлено пам'ятник О. Бобринському (нині на цьому місці пам'ятник М. Щорсу), 1946 року на початку бульвару встановлено пам'ятник В. Леніну.

У 1985 році частину бульвару Тараса Шевченка між площею Перемоги та Повітрофлотським шляхопроводом приєднали до колишнього Брест-Литовського проспекту, що тоді ж був перейменований на проспект Перемоги.

Рішенням виконкому міськради від 20.03.1972р. №363 бульвар Тараса Шевченка внесено до переліку територій та об’єктів Природно-заповідного Фонду України, як ботанічну пам’ятку природи місцевого значення.

За пострадянської доби уздовж бульвару реалізовано масштабні проекти комерційного будівництва, що супроводжувалися знесенням старих споруд і поступово змінюють масштаб історичної забудови (житлово-офісний комплекс — № 11; готель «Хілтон» — № 28–30; комплекс «Європа Плаза» — № 33–37; висотна будівля у дворі № 27).